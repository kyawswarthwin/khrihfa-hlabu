<h4 align="center">TUMKAU CAWI ZARHPINI</h4>
<p>A thaizing ah cun Lanhtak Puai ca i a rami mi tampi nih khan Jesuh cu Jerusalem khua ah a ra lai ti kha an theih.
    Cucaah kuhchuk hnah kha an i put i amah don awkah khan an kal i;</p>
<p><b>"Pathian cu thangthat ko u. Bawipa min in a rami cu Pathian nih thluachuah pe ko seh. Pathian nih Israel
        siangpahrang cu thluachuah pe ko seh," tiah an au.</b></p>
<p>Jerusalem khua chungah an va luh tikah a khuapi in an i tuai i, "Hi pa hi ahodah a si?" tiah mi nih khan an rak hal
    hna.</p>
<p><b>"Hi pa hi Galiliram Nazareth khuami profet Jesuh a si," tiah mi bupi nih khan an leh hna.</b></p>
<p>Jesuh cu biakinn ah khan a va lut i biakinn chung i chaw a rak zuarmi le a rak cawmi kha a tthawl dih hna i; tangka
    thlengtu pawl cabuai le laileng zuartu pawl tthutdan zong kha a leh dih hna.</p>
<p><b>Annih cu, "Cathiang chungah, Pathian nih ka inn cu thlacamnak inn a si lai a ti, tiah aa ttial. Sihmanhsehlaw
        nannih nih cun mifir kua ah nan ser cang," tiah a ti hna.</b></p>
<p>Puai caan lio i Pathian biak awkah Jerusalem i a hung kalmi hna lakah khan Grikmi tlawmpal an i tel ve. Galili peng
    Bethasaida khuami Filip sinah khan an ra i, "Bawipa, Jesuh hmuh kan duh," an ti.</p>
<p><b>Jesuh nih cun, "Mi fapa hi sunparnak nganpi pek ka si caan a phan cang. Biatak kan chimh hna, facang ci pakhat cu
        vawlei ah tuh a si i a thih ta lo ahcun pakhat lawng a si peng ko. Athih ta lawngah facang mu tampi a chuahter
        khawh. Aho paoh, a nunnak a dawmi nih cun a nunnak cu a thlau lai; hi vawlei cung i a nunnak a huami nih
        zungzal nunnak ah cun aa chiah lai.</b></p>